# Progetto Ruby Bridge

Questionario per i partecipanti al corso: [link](http://goo.gl/forms/GC6Bho8GmW).

## Motivazioni

Penso che il nemico numero 1 del terrorismo sia l'educazione, perché le azioni terroristiche avvengono nel nome dell'ignoranza.

Essendo uno sviluppatore software ho partecipato ad eventi inclusivi in cui i partecipanti condividono le proprie esperienze e collaborano allo sviluppo di progetti d'utilità.

Ho quindi pensato che un buon modo per fare del bene, senza avere la pretesa di salvare il mondo dall'oggi al domani, possa essere quello di donare il mio tempo e la mia esperienza per un progetto inclusivo di condivisione e integrazione, su base locale.

Il progetto nasce senza alcun interesse monetario, politico o religioso.

## Contenuti

Vorrei quindi organizzare un corso gratuito per insegnare la programmazione web ([Ruby](https://it.wikipedia.org/wiki/Ruby), [HTML](https://it.wikipedia.org/wiki/HTML), [CSS](https://it.wikipedia.org/wiki/CSS) e [JavaScript](https://it.wikipedia.org/wiki/JavaScript)) ad un gruppo di desiani (per una migliore gestione logistica, ma in base al livello di partecipazione potrebbe avere senso estendere anche ai comuni limitrofi), eterogeneo per etnia, religione e sesso, tramite strumenti (gratuiti) di collaborazione ([Linux](https://it.wikipedia.org/wiki/Linux), [GitHub](https://github.com), [Heroku](https://heroku.com), etc).

### Materiale di supporto

Sarà mia cura produrre del materiale utile ai fini dell'esposizione dei contenuti del corso, verosimilmente nella forma di una presentazione multimediale.

#### Progetto finale

Durante l'ultima parte del corso verrà richiesto ai sotto-gruppi di realizzare un progetto web, relativamente semplice, di pubblica utilità.

Tale progetto presenterà anche una serie di attività opzionali che permetteranno ad ogni sotto-gruppo di progredire con la propria velocità.

## Struttura del corso

Il corso, nella sua prima forma di esperimento, dovrebbe avvenire per una o due sere la settimana, per circa un mese.

#### Gruppi

Ipotizzo un gruppo di 10-20 partecipanti, suddivisi in sotto-gruppi di 2 persone che condividono la stessa postazione.

Un elemento chiave per la riuscita del progetto è la creazione di sotto-gruppi in modo da affiancare persone proveniente da culture differenti (ad esempio un brianzolo e un pakistano).

#### Durata

1 mese.

#### Lezioni

Due sere la settimana in una delle seguenti configurazioni:

- lunedì e mercoledì
- martedì e giovedì
- mercoledì e venerdì

#### Orario

Durata di ogni lezione: 1 ora/1 ora e mezza.

Nel caso in cui il gruppo dei partecipanti dovesse risultare composto per lo più da ragazzi (età < 20 anni), il corso si terrebbe nel tardo pomeriggio: 17:00/17:30-18:30/19:00.

Diversamente il corso si terrebbe nel pre-cena: 19/19:30-20:30/21:00.

#### 2 sere vs 1 sera

Preferirei due sere la settimana invece che una per due motivi:

1. per riuscire ad esporre concetti non banali, gli argomenti da trattare non sono pochi e serve quindi un volume di tempo significativo. Ipotizzando fissa sia la durata complessiva del corso (1 mese) che la durata delle singole lezioni (1 ora e mezza), consegue la necessità di una sufficiente frequenza delle lezioni.
2. 1 settimana è un tempo nel quale le nozioni apprese durante la lezione vengono dimenticate con relativa facilità.

#### Risorse necessarie

1. 1 sala capace di ospitare circa 20 persone
2. circa 10 postazioni computer (Linux, Windows o OSX)
3. opzionale ma caldamente consigliato: connessione ad Internet (Wi-Fi o Ethernet) per ogni postazione
4. opzionale ma caldamente consigliato: un proiettore al quale collegare un portatile (cavo HDMI o VGA)

Sarebbe preferibile ma non necessario che le postazioni avessero Linux preinstallato, perché sarebbe un'ottima opportunità per promuovere l'uso di strumenti open source e free da parte della comunità.

Mi rendo disponibile a valutare l'impegno richiesto per ottenere una configurazione in dual-boot (Windows/Linux) e/o per effettuare un setup Linux-only delle macchine, compatibilmente con le necessità di chi possiede le postazioni.

I partecipanti che vogliono possono portare il proprio portatile. È una condizione incoraggiata in quanto permette di sperimentare in autonomia le nozioni apprese durante il corso. In quest'ottica, sulla base della disponibilità dei partecipanti, potrebbe risultare necessario predisporre un numero adeguato di postazioni vuote in cui è accessibile una presa elettrica.

Ogni postazione verrà pre-configurata con tutti gli strumenti software necessari per lo svolgimento del corso:

- browser [Google Chrome](https://www.google.com/chrome/)
- interprete Ruby (con [RVM](https://rvm.io) o [RailsInstaller](http://railsinstaller.org/))
- editor di testo [Atom](https://atom.io/)

##### Catering

L'unico altro tipo di risorsa che reputo di supporto (anche se non strettamente necessaria) per i partecipanti del corso è un minimo servizio di catering.

In base alla possibilità:

- bottigliette d'acqua
- tramezzini, focaccine o similari

Il catering potrebbe essere sponsorizzato (parzialmente o totalmente), a rotazione, da parte dei panifici della zona.

## Requisiti

Il corso si rivolge a chi già possiede almeno una basilare conoscenza del computer e di Internet:

1. conoscenza di file e cartelle
2. ricezione e spedizione di e-mail
3. visualizzazione di pagine web
4. interazioni con pagine web (form)

In questa prima forma sperimentale, ai partecipanti è richiesta una conoscenza della lingua italiana scritta e parlata.

Verranno usati strumenti che conterranno etichette inglesi e verranno menzionati termini inglesi, ma non è richiesta (anche se gradita) la conoscenza della lingua inglese.

#### Cauzione

Per assicurare una partecipazione costante viene richiesta ad ogni partecipante una cauzione una tantum, ipotizzata nell'importo di € 25.

Tale cauzione verrà restituita per intero al partecipante, al termine del corso, a patto che egli/ella abbia partecipato ad almeno l'80% delle lezioni.

## Lezione di presentazione

A scopo pubblicitario potrò organizzare una lezione introduttiva aperta a tutti, con lo scopo di presentare gli obiettivi, i contenuti e la struttura del corso.

In tale occasione potrebbero partecipare tramite chiamata video remota alcuni rappresentanti di enti collegati ai contenuti del corso, per esempio Associazione Ruby Italia, GitHub e un Linux User Group di zona.
